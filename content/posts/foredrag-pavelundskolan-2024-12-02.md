title: Föredrag för niondeklassare på Påvelundsskolan
date: 2024-12-02
modified:
author: Anders Nord
category: Projekt
tags: klimatanpassning, politik, lokalt, skola, klimat, ifk
status: published
data:

<div class="post-image-left">
    <img alt="Påvelundskolan" src="data/pavelund.jpg" />
    <em>Påvelundsskolans entré en vintermorgon 2024. Foto: Jesper Sanderud.</em>
</div>

**Ingenjörsarbete För Klimatets ordförande Anders Nord var den 11/11 på Påvelundsskolan
för att prata med niondeklassare om klimat- och miljökrisen, och om hur teknik
kan användas för att anpassa samhället och minska dess förstärkning av krisen.**

\- Det var väldigt fint att se att alla blev berörda, ingen fnös bort detta,
säger Jesper Sanderud, tekniklärare på Påvelundsskolan och initiativtagare
till besöket. Totalt besöktes fyra niondeklasser i var sin 50 minuters lektion.
Varje lektion inleddes med att Anders höll ett föredrag. Fokus i föredraget var
klimat- och miljökrisens effekter lokalt och globalt och dess grundläggande
orsaker, med avstamp i lokala nyheter, IPCC-rapporter och Västra Götalandsregionens
forskarråd för klimatomställningen rapporter.

Efter denna nulägesrapport delades eleverna in i diskussionsgrupper. De gavs några
minuters diskussionstid, sedan fick varje grupp föra tillbaka sina reflektioner till
klassen. Eleverna fick förhålla sig till följande frågor:

* Hur tror ni att vardagslivet kan förändras om vi anpassar oss till ett mer
hållbart samhälle?
* Vilka fördelar ser ni med ett yrke som fokuserar på miljö och klimat?
* Tror ni att ny teknologi och innovationer är tillräckligt för att lösa
klimatkrisen, eller behöver vi även förändra vårt beteende?
* Hur tror ni samhället kan stötta ingenjörer och företag att utveckla
hållbara lösningar?

Många av eleverna uttryckte oro för att framtiden kan komma att bli betydligt tuffare
än den tid vi nu lever i, och lyfte som exempel på hur vardagslivet kan förändras
bland annat utfasning av fossildrivna resor (moped, mopedbil och flygsemester), mer
vegetarisk mat och mindre lyxkonsumtion. En återkommande reflektion kopplad till
frågan om yrke som fokuserar på miljö och klimat var att arbeta med någonting som
"betyder någonting på riktigt". Flera elever visade stor teknikoptimism, medan
andra trodde att större förändringar av vår livsstil skulle krävas för att nå
klimatmålen, och därmed en hållbar framtid.

\- Jag fick svar från föräldrar på utskicket till dem, de tyckte att det var bra
och viktigt med den här typen av arbete, och alla elever jag har frågat tyckte det
var intressant, även om viss statistik nog for över huvudet på
vissa, säger Jesper Sanderud.

\- Men jag har tänkt mycket på måndagen, både för egen del men mest för
elevernas. Det här med att presentera hårda sanningar. Det är svårt, men jag tror
att eleverna uppskattar uppriktigheten och att någon visar med handling att de
tar frågan på allvar. Jag tror majoriteten förstår allt det där rent intellektuellt,
men finner inte på egen hand kraften att ändra sitt beteende, avslutar Jesper.

Den sista frågan om hur samhället kan stötta omställningsarbete var svår, och hamnade
i de flesta klasser i tidsnöd som gjorde att den alls inte diskuterades. En
åtgärd att stötta omställningsarbetet som samhället kan vidta är att lyssna
på dem som driver på omställningen. Vi på Ingenjörsarbete För Klimatet är tacksamma
för möjligheten att få samtala direkt med Göteborgs ungdomar. Vi arbetar vidare,
för deras skull och för våra egna barns.

Presentationsmaterialet från föredraget finns att läsa
<a href="data/IFK_västsvensk_nulägesanalys.pptx" target="_blank">här</a>.

(c) Ingenjörsarbete för Klimatet. För återpublicering kontakta ansvarig utgivare
Anders Nord [anders.nord@ingenjorsarbeteforklimatet.se](mailto:anders.nord@ingenjorsarbeteforklimatet.se).
